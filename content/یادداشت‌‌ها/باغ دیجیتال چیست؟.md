---
title: باغ دیجیتال چیست؟
draft: 
tags:
---
به طور کلی، باغ دیجیتال (digital garden) همان وبلاگ است، اما تفاوت‌هایی در ساختار ارائه مطالب وجود دارد.
یکی از مهم‌ترین تفاوت‌ها این است که، برخلاف وبلاگ‌های مرسوم که مطالب را با ترتیب زمانی ارائه می‌دهند، باغ‌های دیجیتال انعطاف‌پذیرتر هستند.
در باغ دیجیتال، بر رشد و بازبینی تدریجی نوشته‌ها تأکید می‌شود، نه بر ارائه‌ی مطالب کامل و نهایی. نوشته‌ها در طول زمان تغییراتی می‌کنند که شاید در وبلاگ قابل قبول نیست.
نویسندگان باغ دیجیتال می‌توانند به یادداشت‌های قدیمی بازگردند و آن‌ها را کم و زیاد کنند. یا این که یک پاراگراف را به نوشته جدید تبدیل کنند و یا چند نوشته را با هم ترکیب کنند. خلاصه، یک [بلبشوییه](https://abadis.ir/fatofa/%D8%A8%D9%84%D8%A8%D8%B4%D9%88/) برای خودش 😀 
در ادامه بیشتر درباره ویژگی‌های باغ دیجیتال صحبت می‌کنم. در انتهای این نوشته هم منابع انگلیسی معرفی باغ دیجیتال را قرار داده‌ام، که بسیار بهتر و کامل‌تر از من در این باره توضیح داده‌اند.
## تعریف واژه باغ دیجیتال در زبان فارسی
احتمالا من جزو اولین کسانی باشم که از واژه (باغ دیجیتال) در زبان فارسی استفاده می‌کند. البته شاید این‌طور هم نباشد و اصراری هم بر درست بودن این ادعا ندارم.  
برای اطمینان از درست بودن ترجمه اصطلاح (Digital garden) از انگلیسی به فارسی، با تعدادی از مترجمان و ویراستاران به صورت خصوصی و در گروه‌های تلگرامی صحبت کردم. افرادی مثل آقایان [حمید حیدری‌ثانی](https://heydarisani.ir/)، [بهروز صفرزاده](https://fa.wikipedia.org/wiki/%D8%A8%D9%87%D8%B1%D9%88%D8%B2_%D8%B5%D9%81%D8%B1%D8%B2%D8%A7%D8%AF%D9%87) و [محمدمهدی باقری](https://virastaran.net/author/bagheri/) هم با "باغ دیجیتال" موافق بودند.  
البته شاید ترجمه دقیق‌تر digital garden، معادل **باغچه دیجیتال** باشد. اما باغچه کوچک به نظر می‌رسد و آدم دستش به کار نمی‌رود.😁 احساس می‌کنم باغچه در ذهن و حتی در واقعیت زندگی فارسی‌زبانان اندازه کوچکی دارد. ظاهرا باغچه خارجی‌ها بزرگ تر از باغچه‌های ماست!😄 خلاصه اگر بگوئیم باغچه دیجیتال انگار داریم کار کوچکی انجام می‌دهیم. پس همان باغ را برمی‌گزینیم. 
## ویژگی های باغ دیجیتال
یکی از ویژگی‌های مهم باغ دیجیتال ساختار غیرخطی آن است. یادداشت‌های باغ دیجیتال شروع و پایان دقیقی ندارند. ممکن است یادداشتی را با یک ایده اولیه شروع کنیم و سپس بینش‌ها یا کشفیات جدید را طول زمان به آن اضافه کنیم.  
برای مثال، شخصی که در حال یادگیری مهارت جدیدی مانند هوش مصنوعی است، می‌تواند یادداشتی ایجاد کند تا پیشرفت و تجربه‌هایش را در طول مسیر بنویسد. با یادگیری تکنیک‌های جدید، او متن‌هایش را به‌روزرسانی می‌کند و این یادداشت‌ها را به مرور گسترش می‌دهد.
در اصل نیازی به صبر کردن تا آماده شدن یک پست وبلاگی نیست و تغییرات بسیار با انعطاف بالایی می‌تواند اتفاق بیفتد. **چیزی که شاید نیاز امروز دنیای سریع و پرفشار ما است.**
در باغ دیجیتالی پیروی از دسته‌بندی‌ها یا قوانین قطعی الزامی نیست؛ موضوعات هم می‌توانند تنوع بالایی داشته باشند. 
شاید ویژگی متغییر بودن باغ دیجیتال یک عیب به نظر برسد، اما به نظر من این طور نیست. مانند این است که وارد ذهن فردی شوید و افکار او و نحوه اتصال ایده‌ها را مشاهده کنید. این افکار در طول زمان تغییر می‌کنند و به پیش می‌روند و این امر طبیعی است. جذاب نیست؟!
[[نحوه ساختن باغ دیجیتال]] 
## منابع مربوط به معرفی باغ دیجیتال
خانم مگی اپلتون در یک مقاله به صورت مفصل به باغ دیجیتال پرداخته است. او در این مقاله به موارد زیر پرداخته است:
- یک تعریف خوب و کامل از باغ دیجیتال ارائه داده است
- تاریخچه پیدایش باغ های دیجیتال را بررسی کرده است
- دلایل به وجود آمدنش را توضیح داده است
- تفاوتش با وبلاگ و شبکه‌های اجتماعی را شرح داده است
از نظر من این مقاله بهترین نقطه شروع برای آشنایی با باغ دیجیتال است.
**لینک مقاله:** [A Brief History & Ethos of the Digital Garden](https://maggieappleton.com/garden-history)

در یوتیوب هم فردی با نام استعاری Wanderloots یک ویدیو 13 دقیقه ای درباره باغ دیجیتال منتشر کرده است که خلاصه و مناسب است. این فرد در یک ویدیوی دیگر روش ساخت باغ دیجیتال را به کمک نرم افزار یادداشت برداری ابسیدیان و پلاگین Digital garden توضیح داده است. البته من این روش را تست کردم و متاسفانه مشکل سازگاری با زبان فارسی دارد و کلا امکانات کمی دارد.
**لینک ویدئو:** [What Is A Digital Garden? 🌱 Benefits & Philosophy - Obsidian PKM](https://www.youtube.com/watch?v=en56OKg5hyc)
#به-تدریج-تکمیل-خواهد-شد 

ضمنا در یک یادداشت جداگانه [[لیست باغ‌های دیجیتال]] که دنبال می‌کنم و یا می‌شناسم را معرفی کرده‌ام.
