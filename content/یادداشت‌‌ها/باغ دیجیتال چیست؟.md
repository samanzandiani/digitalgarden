---
title: باغ دیجیتال چیست؟
draft: 
tags:
---
از نظر من، باغ دیجیتال (digital garden) همان وبلاگ است، اما تفاوت‌هایی در ساختار ارائه مطالب وجود دارد.
یکی از مهم‌ترین تفاوت‌ها این است که، برخلاف وبلاگ‌های مرسوم که مطالب را با ترتیب زمانی ارائه می‌دهند، باغ‌های دیجیتال انعطاف‌پذیرتر هستند.
در باغ دیجیتال، بر رشد و بازبینی نوشته‌ها تأکید می‌شود، نه بر ارائه‌ی مطالب کامل و نهایی. نوشته‌ها در طول زمان تغییراتی می‌کنند که شاید در وبلاگ قابل قبول نیست.
نویسندگان باغ دیجیتال می‌توانند به یادداشت‌های قدیمی بازگردند و آن‌ها را کم و زیاد کنند، یک پاراگراف را به نوشته جدید تبدیل کنند و یا چند نوشته را با هم ترکیب کنند. خلاصه، یک [بلبشوییه](https://abadis.ir/fatofa/%D8%A8%D9%84%D8%A8%D8%B4%D9%88/) برای خودش 😀  
در ادامه بیشتر درباره ویژگی‌های باغ دیجیتال صحبت می‌کنم. در انتهای این نوشته هم منابع انگلیسی معرفی باغ دیجیتال را قرار داده‌ام، که بسیار بهتر و کامل‌تر از من در این باره توضیح داده‌اند. چیزهایی هم که اینجا نوشته‌ام، نتیجه خواندن همان منابع است. 
## تعریف باغ دیجیتال برای خستگان!
اگر خیلی خسته هستید و سریع و کوتاه می‌خواهید بدانید باغ دیجیتال چیست، من برای شما هم گزینه دارم.
پرامپت زیر را به [Chatgpt](https://chatgpt.com/) یا هر سرویس هوش مصنوعی دیگر بدهید و منتظر دیدن پاسخ باشید. اما تنبلی کار زشتی است. 😜
> [!NOTE]- پرامپت خسته
> سلام و عرض ادب 
بزرگوار ممنون خواهم بود اگر بفرمایید این باغ دیجیتال یا همان digital garden چیست؟
خیلی کوتاه هم درباره تفاوت‌هایش با وبلاگ برایم بگو
لطفا در دو پاراگراف برای من توضیح بدهید و بدانید که من خیلی خسته هستم.
در پایان هم یک سخن از بزرگان درباره خستگی برایم بنویسید. با تشکر

اگر هم خسته نیستید ادامه متن تقدیم به شما. 😎
## تعریف واژه باغ دیجیتال در زبان فارسی
احتمالا من جزو اولین کسانی باشم که از واژه (باغ دیجیتال) در زبان فارسی استفاده می‌کند. البته شاید این‌طور هم نباشد و اصراری هم بر درست بودن این ادعا ندارم.  
برای اطمینان از درست بودن ترجمه (Digital garden) از انگلیسی به فارسی، با تعدادی از مترجمان و ویراستاران به صورت خصوصی و در گروه‌های تلگرامی صحبت کردم. افرادی مثل آقایان [حمید حیدری‌ثانی](https://heydarisani.ir/)، [بهروز صفرزاده](https://fa.wikipedia.org/wiki/%D8%A8%D9%87%D8%B1%D9%88%D8%B2_%D8%B5%D9%81%D8%B1%D8%B2%D8%A7%D8%AF%D9%87) و [محمدمهدی باقری](https://virastaran.net/author/bagheri/) هم با "باغ دیجیتال" موافق بودند.  
البته شاید ترجمه دقیق‌تر digital garden، معادل **باغچه دیجیتال** باشد. اما باغچه کوچک به نظر می‌رسد و آدم دستش به کار نمی‌رود.😁 احساس می‌کنم باغچه در ذهن و حتی در واقعیت زندگی فارسی‌زبانان اندازه کوچکی دارد. فکر کنم ظاهرا باغچه خارجی‌ها بزرگ تر از باغچه‌های ماست!😄 خلاصه اگر بگوئیم باغچه دیجیتال انگار داریم کار کوچکی انجام می‌دهیم. پس همان باغ را برمی‌گزینیم. 
## ویژگی های باغ دیجیتال
یکی از ویژگی‌های مهم باغ دیجیتال ساختار غیرخطی آن است. یادداشت‌های باغ دیجیتال شروع و پایان دقیقی ندارند. ممکن است یادداشتی را با یک ایده اولیه شروع کنیم و سپس بینش‌ها یا کشفیات جدید را طول زمان به آن اضافه کنیم.  
برای مثال، شخصی که در حال یادگیری مهارت جدیدی مانند هوش مصنوعی است، می‌تواند یادداشتی ایجاد کند تا پیشرفت و تجربه‌هایش را در طول مسیر بنویسد. با یادگیری تکنیک‌های جدید، او متن‌هایش را به‌روزرسانی می‌کند و این یادداشت‌ها را به مرور گسترش می‌دهد.
در اصل نیازی به صبر کردن تا آماده شدن یک پست وبلاگی نیست و این تغییرات بسیار با انعطاف بالایی می‌تواند اتفاق بیفتد. این تغییرات می‌تواند از اضافه کردن یک پاراگراف به یک نوشته گرفته تا ایجاد چند یادداشت جدید و اتصال آن ها به یکدیگر باشد. **چیزی که شاید نیاز امروز دنیای سریع و پرفشار ما است.**
در باغ دیجیتالی نیازی به پیروی از دسته‌بندی‌ها یا قوانین قطعی خاصی نیست؛ موضوعات می‌تواند از فلسفه و فیزیک گرفته تا هر چیزی که فرد علاقه به نوشتن درباره‌اش داشته باشد، متغیر باشند. 
این ویژگی متغییر بودن باغ دیجیتال شاید یک عیب به نظر برسد، اما مانند این است که وارد ذهن فردی شوید و افکار او و نحوه اتصال ایده‌ها را مشاهده کنید. این افکار در طول زمان تغییر می‌کنند و به پیش می‌روند و این امر طبیعی است. جذاب نیست؟!
## این باغ دیجیتال رو چطور ساختم؟
با هزار بدبختی 😅
من چون دانش برنامه‌نویسی کمی دارم، دشواری زیاد کشیدم تا این سایت را بالا آوردم. 😁 البته به جایش خیلی سمج هستم و با کمک هوش مصنوعی و سوال پرسیدن از دیگران کار را در آوردم.
در یادداشت [[نحوه ساختن باغ دیجیتال-راهنمای جامع باغ‌داری در دنیای دیجیتال]] سعی می‌کنم به صورت مفصل نحوه ساخت یک باغ دیجیتال برای افرادی مثل خودم و حتی با دانش کمتر را توضیح دهم. 
ایده ساخت باغ دیجیتال را بیشتر از یک سال است که در ذهن دارم. موانع مختلفی برای پیاده کردنش داشتم. موانعی مثل زمان و تست کردن روش‌ها و ابزارهای مختلف. اما یک روز از خواب بلند شدم و تصمیم گرفتم هر طور شده تا پایان روز درستش کنم. که البته روز سوم کار تمام شد. 😃
اینجا باید از دو نفر تشکر کنم که در زمینه ساخت باغ دیجیتال به من کمک کردند: 
1. دوست خوبم [هیوا شم](https://motamem.org/profile/313/) که از طریق سرنخ‌ها و منابعش با دنیای مدیریت دانش شخصی آشنا شدم و به من انگیزه داد که اینجا رو بسازم. [[درباره هیوا]] حرف برای گفتن زیاد دارم و در بخش خودش حتما بهش اشاره می‌کنم.
2. دوست دیگری به اسم محمد‌ علی (متخلص به کریستالین😉) که از طریق تلگرام باهاش آشنا شدم و با صبر به سوالات و پیام‌هام پاسخ دادن. [ویدیوهای کریستالین در آپارات](https://www.aparat.com/Crystalline) رو از همون اوایل انتشارش می‌دیدم و ایشون هم جزو اولین کسانی هستن که درباره مدیریت دانش شخصی در وب فارسی صحبت کردن. کریستالین در وبلاگ (یا همون باغ دیجیتالش) [آموزش ساخت سایت با کوارتز](https://blog.eledah.ir/projects/pkm/%D8%A7%D8%B2-%DB%8C%D8%A7%D8%AF%D8%AF%D8%A7%D8%B4%D8%AA-%D8%A8%D9%87-%D8%B3%D8%A7%DB%8C%D8%AA-%D8%A8%D8%A7-%DA%A9%D9%88%D8%A7%D8%B1%D8%AA%D8%B2#%DB%B4-%DA%AF%D8%B0%D8%A7%D8%B4%D8%AA%D9%86-%D9%85%D8%AD%D8%AA%D9%88%D8%A7-%D8%B1%D9%88%DB%8C-%DA%A9%D9%88%D8%A7%D8%B1%D8%AA%D8%B2-%D9%88-%D9%81%D8%A7%D8%B1%D8%B3%DB%8C%D8%B3%D8%A7%D8%B2%DB%8C) رو توضیح داده.
## به گروه باغ‌داران دیجیتال بپویندید!
یک گروه تلگرامی هم ساخته‌ام به اسم باغ‌داران دیجیتال، که میتوانیم آنجا درباره هر چیزی که مربوط به باغ دیجیتال است، صحبت کنیم. اگر علاقه داشتید از طریق [این لینک](https://t.me/digitalgardeners) وارد گروه بشوید.
https://t.me/digitalgardeners
## منابع مربوط به معرفی باغ دیجیتال
#این-بخش-ناقص-است
https://maggieappleton.com/garden-history
https://youtu.be/v8CBE7jPPTk?t=1192
https://stackingthebricks.com/how-blogs-broke-the-web/