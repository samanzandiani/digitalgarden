---
title: 
draft: true
modified: 2024-12-05
---

من کلا در دوران تحصیل (در مدرسه)، فرد درس‌خوانی نبودم و همیشه از درس و تحصیل فراری بودم. دلایلش مفصل است. البته به مطالعه و کتاب‌خوانی علاقه داشتم و دقیقا یکی از مشکلاتم همین بود که خیلی به مطالعه غیردرسی علاقه داشتم. در دوران دبیرستان هم دلیل دیگر درس نخواندنم علاقه نداشتن به رشته تحصیلیم (تاسیسات) بود. درباره [[انتخاب رشته زورکی-دیپلم تاسیسات و تحصیل در هنرستان]] هم داستان دارم.
خلاصه این که یک دیپلم ردی بودم که رفتم سربازی و در دوران سربازی با سختی چند درسی که مانده بود را پاس کردم و دیپلم گرفتم. [[درباره دوران سربازی]]
[[درباره دوران کاردانی و کارشناسی و تحصیل در رشته تاسیسات]] هم در نوشته جدا توضیح داده‌ام تا سریع‌تر برویم سراغ داستان علوم شناختی.
بعد از گرفتن مدرک لیسانس مهندسی مکانیک-گرایش تاسیسات حرارتی و برودتی در سال ۱۳۹۵ به این فکر افتادم که تغییر رشته بدهم و هر طوری که هست از حوزه مهندسی خارج شوم، چون به آن علاقه نداشتم و چیزی بود که از دوره دیپلم وبال گردنم شده بود.
آن زمان نمی‌دانستم که بدون دانشگاه هم می‌شود رشته و حوزه مورد علاقه‌ را تغییر داد . فکر کنم خیلی‌ها هم مثل من فکر می‌کردند. اولین راه خروج و تغییر مسیری که اکثر فارغ التحصیلان حوزه مهندسی امتحان می‌کنند یکی از رشته‌های مرتبط به مدیریت است. من هم تصمیم گرفتم برای مدیریت اجرایی در کنکور ارشد شرکت کنم.
سال اول که کلا جرات نکردم سمت کنکور دانشگاه سراسری بروم و فقط دانشگاه آزاد شرکت کردم و نهایتا هم قبول نشدم. بعد از آشنا شدن با ادبیات حوزه مدیریت و جالب بودن موضوعات (نسبت به مهندسی) انگیزه‌ام بیشتر شد که این موضوع را پیگیری کنم.
یک بار رفتم سری به دانشگاه کردستان زدم تا ببینم جو و شرایط چطور است. دانشگاه خودم خیلی کوچک و تازه ساخت بود. وقتی وارد محیط دانشگاه کردستان شدم و جو و سایز آن بسیار جو زده شدم که پس دانشگاه که میگن اینجاست! (البته بعدها فهمیدم که آنجا هم در مقیاس خودش چقدر کوچک بود) با دیدن آن فضا و رویا پردازی‌های زیاد تصمیم گرفتم (جوگیر شدم) که سال بعد را در کنکور سراسری مدیریت اجرایی شرکت کنم.
به کمک آزمون‌های آزمایشی، داشتن مشاور و خرید منابع درست تلاش کردم که اصولی اقدام کنم تا نتیجه خوبی بگیرم.خب! واضح اس که نتیجه خیلی بد شد. به مدت حدود ۸ ماه روزانه به صورت میانگین ۹ ساعت درس خواندم. چیزی بیشتر از ۱۲۰۰ ساعت مطالعه داشتم. تعداد زیادی کتاب و کنکور آزمایشی و تست استفاده کردم. اما رتبه‌ام نهایتا ۲۰۰۰ شد!
این یعنی بدترین نتیجه ممکن و یک شکست بد. تصور کنید که یک سال همه چیز را تعطیل کردم و طوری فعالیت می‌کردم که اکثر اطرافیان باور قطعی پیدا کرده بودند که اتفاق مهمی خواهد افتاد! در واقع روی کاغذ همه می‌گفتند با این تعداد ساعت و این تداوم قطعا نتیجه خوبی می‌گیری. اما مشکل جای دیگری بود.
یادم هست وقتی به پدرم رتبه‌ام را گفتم در جواب به من گفت: **تو اصولا درس خواندن بلدی؟** این سوال را در چند سالگی از من پرسید؟ حدود ۲۶ سالگی. خیلی بهم برخورد و ناراحت شدم و به خودم گفتن یعنی چه که یادگیری بلد هستم؟ اما پدرم راست می‌گفت. من صرفا برگه‌های کتاب‌ها را نگاه می‌کردم و اصولا کاری که می‌کردم مطالعه و یادگیری نبود. صرفا نوعی مشاهده جغدوار مطالب بود. ولی جغد خوبی بودم.
تا یکی دو روز کله‌ام از این شکست داغ بود. جمله پدرم در ذهنم می‌چرخید. یک روز نشستم پشت کامپیوترم و گوگل را باز کردم و نوشتنم: How to learn 😁. باور کنید دقیقا همین عبارت را نوشتم! اولی نتیجه جستجو من را به سایت کورسرا و دوره learning  برد. دوره‌ای که شاید الان خیلی معروف باشد. اما سال ۹۵ کمتر از یک سال بود که منتشر شده بود.
شروع کردم به دیدن دوره. آقای تری سنیوفسکی و خانم بارابارا اوکلی اساتید دوره بودند. درباره یادگیری حرف می‌زدند. درباره مغز حرف می‌زدند. نکات کاربردی برای یادگیری می‌گفتند. اپلیکیشن انکی را معرفی کردند و کلی تکات خوب دیگر. خلاصه خیلی به مباحث علاقه‌مند شدم. آن موقع زبان انگلیسی خیلی خوبی نداشتم. یادم هست که زیرنویس ویدئوها را پرینت می‌گرفتم و می‌خواندم تا بهتر متوجه مطالب بشوم. 
در یکی از ویدئو‌های دوره آقای سنیوفسکی درباره علوم شناختی و علوم اعصاب صبحت می‌کرد که برای من جدید بود. مقداری درباره علوم شناختی جستجو کردم و علاقه‌ام بیشتر شد. کلا تعریف رشته علوم شناختی بسیار برایم جذاب بود. این چه رشته‌ای است روان‌شناسی، فلسلفه، هوش مصنوعی و غیره را در خود قرار داده است؟ همه رشته‌هایش را دوست داشتم.
![[Pasted image 20241222174623.png]]
بعد از جستجوی بیشتر دیدم که چقدر خوب که چند سالی است که [علوم شناختی وارد ایران](https://fa.wikipedia.org/wiki/%D8%B9%D9%84%D9%88%D9%85_%D8%B4%D9%86%D8%A7%D8%AE%D8%AA%DB%8C_%D8%AF%D8%B1_%D8%A7%DB%8C%D8%B1%D8%A7%D9%86) شده است. جالب‌تر این که حدود ۳ سال است که در مقطع ارشد در کنکور سراسری دانشجو پذیرفته می‌شود. و انتهای جالب بودن مسئله این بود که دانشگاه کردستان (جای که آرزویش را داشتم) این رشته را دارد. خیلی عجیب بود که این رشته در دانشگاهی مثل دانشگاه کردستان فعالیت می‌کرد. دلایلش را می‌دانم اما در حوصله این بحث نمی‌گنجد.
خلاصه جانم برایتان بگوید که عاشق علوم شناختی شدم. یادگیری، مغز، روان‌شناسی و غیره. هر چقدر بیشتر درباره‌اش می‌خواندم بیشتر عاشقش می‌شدم.
با این رویاها در سرم تصمیم گرفتم که سال بعد دوباره در کنکور شرکت کنم و برای ارشد علوم شناختی شرکت کنم. تا به دانشگاه کردستان بروم. دوره یادگیری را هم تمام کرده بودم و بسیار بهتر از قبل با اصول یادگیری آشنا شدم.
خودم هم باورم نمی‌شود که چطور شد که رتبه ۶۳ کنکور ارشد علوم شناختی شدم. همین الان هم که در حال نوشتن این متن هستم باز هم به فکر فرو رفتم که آن سال کنکور عجب سال طلایی و منظمی داشتم. حدود ۸-۹ ماه را با دقت و عشق و علاقه منابع ارشد علوم شناختی را خواندم و رویای بودن در دانشگاه دولتی را در سر می چرخاندم. شاید هیچ دوره ای در زندگیم انقدر بر روی یک هدف متمرکز نبودم. این حرف ها برای کسی که درس خوان بوده و دوران تحصیل خوبی داشته بسیار عادی باشد. اما من که هشت تا هشت تا تجدید می آوردم برایم عجیب بود که چنین کاری کردم. بگذریم. 
خلاصه کنکور قبول شدم و روز اول مهر سال ۱۳۹۶ رفتم به دانشگاه کردستان. عجب لحظه عاشقانه ای. عجب وصالی. کارت دانشجوییم را تحویل گرفتم. نگاهش کردم. درخت ها را نگاه میکردم. بزرگی دانشگاه را تصور میکردم. عجب روزی داشتم. با هیجان میرفتم سلف دانشگاه و در صف غذا گرفتم برای خودم حال میکردم. جایی که شاید برای خیلی ها نماد زندگی دانشجوی و بدبختی باشد برای من بهشت بود.
دوران بسیار مفید و خوبی در دانشگاه کردستان داشتم. سبک زندگیم عوض شد. سبک فکر کردنم تغییر کرد. ارتباطام و کل زندگیم.
همچنان به علوم شناختی علاقه دارم و در تمام بخش های زندگیم به من کمک کرده. البته بعد از سال ها گذراندن دوره یادگیری سایت کورسرا چندین بار به نقطه ای رسیده ام که وای من که هیچ چیزی از یادگیری بلد نیستم.
من از این تریبون استفاده میکنم و تشکر ویژه خودم را از خانم اوکلی و آقای سنیوفسکی نثارشون میکنم. \یشرفتم در زمینه یادگیری و علاقه ام به علوم شناختی رو مدیون ایشون هستم. بعدها که وارد دانشگاه شدم فهمیدم آقای سنیوفسکی چه فرد مهم و تاثیر گذاری در حوزه علوم اعصاب محاسباتی هستند.